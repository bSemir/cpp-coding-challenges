Napisati generičku funkciju “KreirajDinamickuKopiju2D” koja kao svoj parametar prima neki
dvodimenzionalni kontejner, odnosno dvodimenzionalnu strukturu nalik matrici, ali pri čemu broj
elemenata u svakom redu ne mora nužno biti isti. Pretpostavlja se da je ta struktura predstavljena
kao neki kontejnerski tip čiji su elementi ponovo nekog kontejnerskog tipa, ne nužno istog. Recimo,
to može biti vektor vektōrâ, vektor dekōvâ, dek vektōrâ, dek dekōvâ, pa čak i niz vektōrâ, ili niz
nizova (odnosno klasična matrica u duhu jezika C). Jedino ograničenje koje se postavlja na te
kontejnerske tipove je da se mogu indeksirati, te da podržavaju funkcije “begin” i “end” (inače, ove
dvije funkcije, uz korištenje odgovarajuće sintakse, podržavaju svi kontejnerski tipovi). Pri tome,
također ne smijemo pretpostaviti da iteratori koje eventualno vrate ove funkcije podržavaju sve što
podržavaju iteratori s direktnim pristupom, nego se treba ograničiti samo na najnužniji skup
operacija (inkrementiranje, dereferenciranje, dodjela, te poređenje na jednakost ili različitost).
Elementi “unutrašnjeg” kontejnerskog tipa mogu također biti proizvoljnog tipa. Funkcija prvo treba
da dinamički alocira prostor za dvodimenzionalnu strukturu identičnog oblika kao i parametar, zatim
da u nju prepiše elemente dvodimenzionalne strukture predstavljene parametrom i, konačno, da kao
rezultat vrati dvojni pokazivač preko kojeg se može izvršiti pristup elementima ove strukture. Za
alociranje treba koristiti postupak fragmentirane alokacije. U slučaju da dođe do problema sa
alokacijom memorije, funkcija treba baciti izuzetak tipa “range_error” uz prateći tekst “Nedovoljno
memorije”. Pri tome, ni u kom slučaju ne smije doći do curenja memorije.

Napisanu funkciju treba demonstrirati u programu koji sa tastature prihvata elemente matrice formata 𝑛 × 𝑛
organizirane kao vektor dekōvâ cijelih brojeva (𝑛 se prethodno unosi sa tastature), a nakon toga poziva napisanu
funkciju sa ciljem kreiranja odgovarajuće dinamičke matrice, te konačno, ispisuje elemente tako
kreirane dinamičke matrice na ekran (svaki red matrice u posebnom redu, uz razmak između
elemenata unutar jednog reda) i oslobađa zauzetu memoriju. U testnom programu neophodno je
predvidjeti i eventualno hvatanje bačenih izuzetaka. Dijalog između programa i korisnika treba
izgledati poput sljedećeg (u slučaju bacanja izuzetka, samo treba ispisati tekst pohranjen u objektu
kojim se modelira izuzetak):

Unesite broj redova kvadratne matrice: 3
Unesite elemente matrice: 3 12 5 123 -6 2 17 4 -31
3 12 5
123 -6 2
17 4 -31