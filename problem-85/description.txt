Praktično svi funkcionalni programski jezici poznaju funkciju nazvanu “map” koja prima dva
parametra. Prvi parametar je neki kontejner (vektor, dek, lista, skup, itd.), dok je drugi parametar
neka funkcija koja prima jedan parametar. Kao rezultat, ova funkcija vraća novi kontejner istog tipa
i istog broja elemenata kao i kao i kontejner zadan kao prvi parametar, samo u kojem su vrijednosti
svih elemenata zamijenjene rezultatima primjene funkcije zadane kao drugi parametar na te
elemente. Zbog zahtjeva da vraćeni kontejner bude posve istog tipa kao i ulazni, pretpostavlja se da
funkcija koja se zadaje kao drugi parametar vraća vrijednost istog tipa kao i tip elemenata
kontejnera, ili barem neki tip koji je kompatibilan s njim (recimo, ukoliko su elementi kontejnera
tipa “double”, nije sporno ako funkcija vraća nešto tipa “int” kao rezultat, ali je sporno ako vraća
nešto tipa “string” ). Na primjer, ukoliko je prvi parametar lista čiji su elementi 3, 6, 1, 4, 2, a drugi
parametar funkcija koja vraća kao rezultat kvadrat svog parametra, funkcija “map” vraća kao
rezultat drugu listu čiji su elementi redom 9, 36, 1, 16 i 4. Sam kontejner koji se zadaje kao prvi
parametar treba da ostane neizmijenjen. Napraviti funkciju nazvanu “Mapiraj”, koja obavlja isti
zadatak kao upravo opisana funkcija “map”. Funkcija treba da bude što univerzalnija da radi sa što
više različitih vrsta kontejnera. Jedino što se za kontejner treba podrazumijevati je da podržava
iteratore sa kretanjem unaprijed, funkcije “begin” i “end” (što isključuje recimo stek, red i red s
prioritetom kao dozvoljene tipove kontejnera), funkciju “insert”, te mogućnost da se čitav kontejner
kopira u drugi pomoću operatora dodjele “=”. Pored toga, kao drugi parametar se mora moći poslati
bilo klasična funkcija, bilo obična lambda funkcija, bilo lambda zatvorenje.

Napisanu funkciju treba demonstrirati u programskom isječku koji će od nekog skupa čiji se broj
elemenata i sami elementi unose putem tastature napraviti novi skup čiji su elementi sume cifara
izvornih elemenata, i ispisati elemente tako dobijenog novog skupa. Dijalog između programa i
korisnika treba izgledati ovako (obratiti pažnju na autosortiranje elemenata skupa):

Unesite broj elemenata skupa: 3
Unesite elemente: 73 412 9
Novi skup: 7 9 10